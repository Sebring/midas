---
sidebar_label: Info
sidebar_position: 1
---

# Migrationsverkets designsystem
Designsystem består av två delar. En del är verktygslådan som samlar verktyg, processer och riktlinjer på ett ställe. Den andra delen består av människorna som samarbetar kring designsystemet med målet att tillsammans ta fram så bra tjänster och produkter för våra användare som möjligt.

Dokumentationswebben är en del av verktygslådan, vilket omfattar kvalitetssäkrade gemensamma komponenter samt visualisering och dokumentation om hur de ska användas i våra it-lösningar. Komponenterna är utformade enligt Migrationsverket grafiska profil, utifrån god kodstandard, utifrån användbarhetsprinciper och enligt regler för digital tillgänglighet.
Precis som att vår design och våra guidande principer förändras över tid för att möta förändrade användarbehov kommer designsystemet att vara ett levande material. Målgruppen för designsystemet är alla som arbetar med utveckling av Migrationsverkets tjänster och system.


## Design-DNA
Migrationsverkets värdegrund är en sammanfattning av vad vi strävar efter och hur vi vill uppfattas. Mod, empati, och tydlighet är tre ord som ska vara vägledande för oss i vårt dagliga arbete.

Starka varumärken som upplevs som trovärdiga och äkta skapas genom tydlig och konsekvent kommunikation. Migrationsverkets varumärke ska uttrycka en personlighet som är _tillgänglig_, _begriplig_ och _ansvarstagande_. Det innebär bland annat att vara saklig och informativ, att bemöta med vänlighet och respekt. Att alla kommunikationsaktiviteter uttrycker samma personlighet ökar Migrationsverkets trovärdighet och äkthet. Det blir lättare för andra att förstå Migrationsverket och vad vi står för när vår tonalitet är enhetlig över olika kanaler.

Vår målposition för varumärkespersonlighet möter människors behov av att känna ordning, kontroll och säkerhet. Positioneringen motsvarar Migrationsverkets värdegrund, verksamhetsstrategi, kommunikationsplattform och visuell identitet.

Allt vi ser och uppfattar är tecken som betyder något, de tolkas ständigt och omedvetet. Semiotik är studien av tecken och symboler och hur de används för att kommunicera mening. Semiotik hjälper oss att förstå hur de tecken vi använder i vår visuella kommunikation, såsom färger, former och bilder förmedlar budskap och betydelse till andra.

Det vi kallar för design-DNA är tillämpningen av Migrationsverkets varumärkespersonlighet i grafisk formgivning.

### Implementering i digitala gränssnitt.
#### Luftigt intryck
För att skapa ett tydligt gränssnitt eftersträvar vi ett avskalat och luftigt intryck och designar så att alla visuella delar ges kommunikativt utrymme.

#### Grid och brytpunkter
Grid och brytpunkter för sidor är valt enligt standardformat. 

#### Raka hörn
Komponenterna har som grund raka hörn för att förstärka Migrationsverkets identitet som förtroendeingivande och en garant för skydd. Pillerform, d.v.s. cirklar i ändarna av en rektangel, går dock bra.

#### Linje för ökad klickbarhet
En horisontell linje i nederkant kan användas på komponenter för att stärka signalen om klickbarhet samt i vissa fall för att uppfylla tillgänglighetskrav på kontrast mot bakgrund. 
Linjen kan ses som en ersättare för skuggning. Den uppfyller tillgänglighetskrav genom att vara 1px tjock vid svart och 3px vid val av annan färg.

#### Flat design
Flat design fokuserar på enkelhet och skalar av visuellt brus så det som är viktigt lyfts. Läsbarhet och tydlighet ökar och får användaren att känna lugn och trygghet.

För Migrationsverkets design innebär det bland annat att vi väljer att inte jobba med skuggor på knappar och andra klickbara objekt.

Ibland kan det dock vara svårt att identifiera ett objekts funktionalitet, om det är interaktivt eller statiskt. Man kan då till exempel använda sig av ovan nämnda linje, vara noga med microcopy/UX-writing, tydliga call-to-actions (knappar).

#### Färganvändning
Migrationsverkets röda huvudfärg används sparsamt i digitala gränssnitt då den kan upplevas som en varningsfärg. Den röda färgen passar dock bra till exempel i sidfot och i visuellt mindre framträdande sammanhang som på en ikon eller en detalj. Annars används främst grå och blå, vilka går bra att använda i ljusa nyanser. Att föredra är antingen mörka eller ljusa och undvika mellannyanserna.

Migrationsverksröd i ljusa nyanser stärker inte Migrationsverkets identitet som seriös och en garant för skydd. De ska användas sparsamt och tex i illustrationer.

Illustrationer är ett bra sätt att införa färg, värme och varumärke i ett gränssnitt, då våra komponenter är relativt neutrala.




## Varför ska vi ha ett designsystem?
- Enhetlighet. Öka intern/extern enhetligheten mellan olika nyutvecklade system och tjänster. 

- Tillgänglighet. Öka graden av tillgänglighet hos nyutvecklade system och tjänster.

- Samarbete. Ett gemensamt språk, tydligare kommunikation mellan designer och utvecklare. Gemensam utgångspunkt, en gemensam "sanning". Samverkan mellan värdeflödesteam blir enklare, t.ex. i framställandet av gemensamma funktioner.

- Effektivitet. Lättare att ta fram koncept, snabbare utveckling. Löpande förbättringar i UX och kod kommer enkelt alla till del. Komponenter testas grundligt av ett centralt team och teamen behöver därför inte testa på komponentnivå. Lägre tröskel för team (externa/interna) att komma igång med utveckling. 